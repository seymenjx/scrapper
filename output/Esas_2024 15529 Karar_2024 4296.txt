MAHKEMESİ	:Asliye Ceza Mahkemesi
SAYISI	: 2016/443 E., 2016/857 K.
SUÇ	: Kullanmak için uyuşturucu madde bulundurma 
HÜKÜM	: Mahkumiyet
TEBLİĞNAME GÖRÜŞÜ	: Onama
Sanık hakkında kurulan hükmün; temyiz edilebilir olduğu, temyiz edenin hükmü temyize hak ve yetkisinin bulunduğu, temyiz isteğinin süresinde olduğu, temyiz isteğinin reddini gerektirir bir durumun bulunmadığı yapılan ön inceleme neticesinde tespit edilerek gereği düşünüldü: 
I. HUKUKÎ SÜREÇ
1.Sanık hakkında Hatay Cumhuriyet Başsavcılığının 21.04.2015 tarihli kararıyla Türk Ceza Kanunun 191/2-3. maddeleri gereğince kamu davasının açılmasının ertelenmesine karar verilmiştir.
2.Sanığın denetim süresi içinde yükümlülüklerini ihlal ettiğinin tespit edilmesi üzerine Hatay Cumhuriyet Başsavcılığının 21.04.2016 tarihli iddianamesi ile sanık hakkında kullanmak için uyuşturucu madde bulundurma suçundan 5237 sayılı Türk Ceza Kanunu'nun 191/1, 53/1. maddeleri gereğince cezalandırılması istemiyle  dava açılmıştır.
3.Hatay 7. Asliye Ceza Mahkemesinin 24.05.2016 tarihli kararı ile sanık hakkında kullanmak için uyuşturucu madde bulundurma suçundan Türk Ceza Kanunun 191/1, 53/1-2-3 ncü maddeleri gereğince 2 yıl hapis cezası ile cezalandırılmasına ve hak yoksunlarına karar verilmiştir. 
II. TEMYİZ SEBEPLERİ
Sanığın temyiz sebebi; bir nedene dayanmamaktadır.
III. OLAY VE OLGULAR
Hırsızlık suçundan 26.07.2014 tarihinde suçüstü yakalanan sanığın üzerinde esrar bulunduğu, beyanında uyuşturucu maddeyi kullanmak için aldığını kabul ettiği, sanık hakkında 21.04.2015 tarihinde kamu davasının açılmasının ertelenmesine karar verildiği, kesinleştirilerek Denetimli Serbestlik Müdürlüğüne gönderildiği, denetim süresince yükümlülüklerine uymadığı tespit edildiğinden kaydının kapatıldığı ve atılı suçu işlediği iddiasına ilişkindir.
IV. GEREKÇE
 Sanık hakkında, 26.07.2014 tarihinde işlediği kullanmak için uyuşturucu madde bulundurma suçundan yapılan soruşturma sonunda, Hatay Cumhuriyet Başsavcılığının  21.04.2015 tarihli kararı ile, 5237 sayılı Kanun’un 191 inci maddesinin ikinci fıkrası uyarınca beş yıl süreyle kamu davasının açılmasının ertelenmesine, aynı maddenin üçüncü fıkrası uyarınca bir yıl süreyle denetimli serbestlik tedbiri uygulanmasına ve denetimli serbestlik süresi içerisinde tedaviye tabi tutulmasına karar verildiği, kararın sanığa tebliğ edildiğine dair dosyada herhangi bir tebligat parçası bulunmadığı (Uyap Bilişim Sisteminden yapılan kontrollerde sanığın ceza evinde bulunmadığı dönemde ceza evine yönelik çıkarılmış ancak gönderildiğine dair bir kayıt bulunmayan tek bir tebliğ evrakı düzenlendiği anlaşılmıştır.) ancak kararın sehven kesinleştirilerek infazı için Denetimli Serbestlik Müdürlüğüne gönderildiği anlaşılmıştır.
5237 sayılı Kanun'un 6545 sayılı Kanun'la değişik 191 inci maddesinin ikinci ve üçüncü fıkraları doğrultusunda verilen kamu davasının açılmasının ertelenmesi kararında, 5271 sayılı Kanun'un 171 inci maddesinde öngörülen şartlar aranmadığından, kamu davasının açılmasının ertelenmesi kararının kullanmak için uyuşturucu madde bulundurma suçuna özgü olarak düzenlendiği, bu kapsamda Cumhuriyet savcısı tarafından karar verilmesinin zorunlu olduğu, kamu davasının açılmasının ertelenmesi kararı ile birlikte denetimli serbestlik tedbiri uygulanmasının da zorunlu olduğu, gerek görülmesi halinde şüpheli/sanığın tedaviye de tabi tutulabileceği, bu hususun kovuşturma şartı olarak öngörüldüğü, yargılamanın her aşamasında usulüne uygun olarak verilip verilmediğinin ve kesinleşip kesinleşmediğinin dikkate alınması gerektiği, kamu davasının açılmasının ertelenmesi kararının içeriği itibarıyla da usul ve kanuna uygun düzenlenmesi gerektiği, erteleme süresi zarfında kendisine yüklenen yükümlülüklere uygun davranmadığı veya yasakları ihlal ettiği takdirde kendisi bakımından ortaya çıkabilecek sonuçlar konusunda uyarıyı içermesi zorunlu olduğu ve bu yasal uyarıyı içermeden düzenlenen kamu davasının açılmasının ertelenmesi kararının hukuken geçersiz sayılacağı, kamu davasının açılmasının  ertelenmesi kararına karşı 15 gün içinde Sulh Ceza Hakimliğine itiraz hakkı bulunduğu ihtarının da bulunması gerektiği ve bu yasal ihtarı içermeden düzenlenen kamu davasının açılmasının ertelenmesi kararının şüpheli/sanık tarafından öğrenilmiş olsa dahi kesinleşmemiş sayılacağı, erteleme süresinin kamu davasının açılmasının ertelenmesi kararının usulüne uygun kesinleşmesi ile başlayacağı, bu kapsamda kamu davasının açılmasının ertelenmesi kararının tebliğinin usule uygun yapılması gerektiği, diğer bir anlatımla, usule uygun tebliğ edilmeyen kamu davasının açılmasının ertelenmesi kararı kesinleşmediğinden 5 yıllık erteleme süresinin de başlamayacağı, kamu davasının açılmasının ertelenmesi kararının kesinleşmesi beklenilmeden erteleme kararı ile birlikte verilen tedavi ve/veya denetimli serbestlik tedbirinin infazı için dosyanın ilgili Denetimli Serbestlik Müdürlüğüne gönderilmesi durumunda, Denetimli Serbestlik Müdürlüğü tarafından düzenlenen ihtarlı çağrı kağıdının yükümlüye tebliğ edilerek tedbirin infazına başlanmasının hukukî sonuç doğurmayacağı ve kovuşturma şartının gerçekleşmemiş sayılacağı kabul edilmektedir.
Yukarıda yapılan açıklamalar kapsamında sanık hakkında, 6545 sayılı Kanun'un 68 inci maddesi ile değişik 5237 sayılı Kanun’un 191 inci maddesinin ikinci ve üçüncü fıkraları uyarınca, kamu davasının açılmasının ertelenmesi kararı ile birlikte verilen tedavi ve denetimli serbestlik tedbiri kararının sanığa usulüne uygun şekilde tebliğinin gerektiği, sanığa bu şekilde tebliğ edilmeyen 21.04.2015 tarihli kamu davasının açılmasının ertelenmesi kararının kesinleşmediği ve kovuşturma şartlarının oluşmadığı dikkate alınarak, sanığa kamu davasının açılmasının ertelenmesi kararına karşı 15 gün içinde Sulh Ceza Hakimliğine itiraz hakkı bulunduğu ihtarı ile birlikte kararın yeniden tebliğ edilmesi gerektiğinden, sanık hakkında kovuşturma şartlarının oluşmaması nedeniyle, 5271 sayılı Kanun'un 223 üncü maddesinin sekizinci fıkrası gereğince kovuşturma şartının gerçekleşmesini beklemek üzere, kamu davasının durmasına ve gerekli tebligat işlemlerinin tamamlanarak, kararın infazına devam edilmesi için dosyanın Cumhuriyet Başsavcılığına gönderilmesine karar verilmesi yerine  yargılamaya devamla sanık hakkında mahkûmiyet hükmü kurulması hukuka aykırı bulunmuştur.	 
V. KARAR
Gerekçe bölümünde açıklanan nedenle sanığın temyiz istemi yerinde görüldüğünden Hatay 7. Asliye Ceza Mahkemesinin 24.05.2016 tarihli 2016/443 Esas, 2016/857 sayılı kararının 1412 sayılı Kanun’un 321 nci maddesinin birinci fıkrası gereği, Tebliğnameye aykırı olarak, oy birliğiyle BOZULMASINA,
 Dava dosyasının, Mahkemesine gönderilmek üzere Yargıtay Cumhuriyet Başsavcılığına TEVDİİNE, 02.05.2024 tarihinde karar verildi.
