


Yerel mahkeme, davanın kabulüne karar vermiştir.




Hüküm, süresi İçinde davalı avukatı tarafından temyiz edilmiş olmakla, dava dosyası için tetkik hakimi tarafından düzenlenen rapor dinlendikten sonra dosya incelendi, gereği konuşulup düşünüldü:




İş sözleşmesinin geçerli neden olmadan davalı işveren tarafından feshedildiğini belirten davacı işçi, feshin geçersizliğine ve işe iadesine karar verilmesini talep etmiştir.




Mahkemece davanın kabulüne karar verilmiştir.




4857 sayılı İş Kanunu'nun 20. maddesi uyarınca iş sözleşmesinin geçerli neden olmadan feshedildiğini ileri süren işçinin, fesih bildiriminin tebliği tarihinden itibaren bir ay İçerisinde feshin geçersizliği ve işe İade istemi ile dava açması gerekir. Bu süre hak düşürücü süre olup, re'sen dikkate alınması gerekir.




İşveren fesih bildiriminde bulunmuş, ancak bunu tebliğ etmemiş olmasına rağmen, örneğin, işçi, işvereni şikayet ederek, fesih bildiriminin yapıldığı tarihi kesin olarak belirleyecek bir işlem yapmışsa, artık bu tarihin esas alınması uygun olacaktır. Bu anlamda işverenin fesih bildiriminin tebliğden imtina edildiği tutanakların tutulduğu tarih, tutanak tanzimcilerinin doğrulaması halinde tebliğ tarihi sayılacaktır. Eylemli fesih halinde dava açma süresi, eylemli feshin yapıldığı tarihten itibaren işler. Fesih bildirimine karşı idari itiraz yolu öngören personel yönetmeliği ya da sözleşme hükümleri, dava açma süresini kesmeyeceği, işçinin bu süre içinde hastalığı nedeni ile rapor alması da bu süreyi durdurmaz.




İş sözleşmesinin önel verilerek feshi halinde, dava açma süresi önelin sona ereceği tarihte değil, işverenin fesih bildirimini tebliğ ettiği tarihten başlar.




Somut uyuşmazlıkta, davalı işveren tarafından iş sözleşmesinin feshinin 15.01.2005 tarihinde davacıya eylemli olarak işçiye bildirildiği, davanın ise 02.10.2005 tarihinde açıldığı, bildirim tarihine göre bîr aylık dava açma süresinin geçtiği anlaşılmaktadır. 




Dava, hak düşürücü süre içinde açılmamıştır. 




Davanın reddi yerine yazılı şekilde kabulü hatalıdır.




4857 sayılı İş Yasası'nın 20/3. maddesi uyarınca Dairemizce aşağıdaki şekilde karar verilmiştir.




Hüküm: Yukarıda açıklanan gerekçe ile;




1-Mahkemenin kararının BOZULARAK ORTADAN KALDIRILMASINA,




2-Davanın REDDİNE,




3-Harç peşin alındığından yeniden alınmasına yer olmadığına,




4-Davacının yapmış olduğu yargılama giderinin üzerinde bırakılmasına, davalının yaptığı 26.00 YTL yargılama giderinin davacıdan tahsili ile davalıya ödenmesine,




5-Karar tarihinde yürürlükte bulunan tarifeye göre 500 YTL ücreti vekaletin davacıdan alınarak davalıya verilmesine,




6-Peşin alınan temyiz harcının isteği halinde davalıya iadesine,




Kesin olarak 18.02.2008 tarihinde oybirliği ile karar verildi.
